<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html;charset=UTF-8" />
<link href="../styles/stylesheet.css" rel="stylesheet" type="text/css" />
<title>I Koncentrationslejr</title>
</head>

<body>
	<div class="center">
		<h1 id="indledning">Indledning</h1>
	</div>


	<p>Den 23. november 1943 blev 31 danskere deporteret til Tyskland.
		Transporten var blandt de første officielle samlede transporter af
		danskere til koncentrationslejre i Det Tredje Rige, og skete som følge
		af de voldsomme augustdage, hvor danske arbejdere og arbejdsgivere gik
		på gaderne og demonstrerede mod den danske regerings samarbejdspolitik
		med den tyske besættelsesmagt. De 31 odenseanere ombord på transporten
		var alle mellem 17 og 28, og blev deporteret uden dom. De fleste var
		kommunister, men også upolitiske unge, der havde været med til at
		omdele ulovlige blade eller mangfoldiggøre illegale billeder, blev
		arresteret, udsat for hårdhændede forhør og endeligt sendt til
		koncentrationslejren Sachsenhausen, hvor 17 måneders rædsler ventede
		dem.</p>
	<p>Blandt de 31 odenseanere var Poul Nielsen og Vagn Schjønning,
		begge kun 18 år gamle. Poul var i lære som medhjælper i boghandelen
		Hempel, hvorfra han under desken solgte forbudt litteratur. Vagn
		arbejdede som pressefotografelev på Fyens Stiftstidende, og i fritiden
		tog han illegale billeder, og fremkaldte dem i et hjemmelavet
		mørkekammer i forældrenes hus. De to kendte ikke hinanden, men det kom
		de til, da de for en tid måtte dele køje i lejren og senere kunne dele
		de oplevelser med hinanden, som ingen andre nogensinde rigtigt vil
		forstå.</p>
	<p>6 år efter besøgte de to kammerater sammen området igen, og
		genså det, der nu kun var ruiner af den tidligere fangelejr. Her tog
		de billeder af hovedlejren Sachsenhausen, som senere er genopført som
		museum, og af udekommandoen Klinker, som ikke længere eksisterer.
		Billederne er nogle af de eneste, der findes derfra.</p>
	<p>Poul og Vagn har begge levet længe nok til at viderefortælle
		deres historie; Vagn skrev sin ned i ’45, da han kom ind på
		Sømandshøjskolen i Svendborg og udgav den i skolens elevblad, og Poul
		rejser den dag i dag stadig rundt og holder foredrag om lejren og de
		ting, han var vidne til.</p>
	<p>I 2009 døde Vagn og efterlod sig en hel mappe med billeder,
		breve, skriverier og minder fra de halvandet år i fangenskab. Sammen
		med Pouls fortællinger danner de rammen for denne bog, som er en rejse
		gennem tid på flere måder. Brevene, trods censuren, giver indblik i en
		ung mands tanker mens han sad i lejren, og artiklen fra ’45 fortæller
		om Vagns oplevelser i lejren som han så dem, få måneder efter sin
		hjemkomst. Poul er blandt de sidste levende vidner fra lejrene, og
		hans fortælling indeholder erfaringer og historiske perspektiver fra
		efter krigen og indtil i dag.</p>
	<p>Fortællingerne har hver deres form – mens Vagns er nedskrevet og
		i dag kun findes på papir, er Pouls fortælling en mundtlig
		overlevering, hvis hovedtræk findes i skriftlig form i denne bog, og
		suppleres med videoklip. Selvom de to deler en galgenhumoristisk
		tilgang til deres oplevelser, hersker der ingen tvivl om alvoren bag
		deres ord. Deres fortællinger er her forsøgt gengivet så nøjagtigt som
		muligt med et håb om, at det kan give læseren en fornemmelse af, at
		høre historien genfortalt fra to, der var der selv.</p>

	<div class="center">
		<img src="../billeder/Avisforside.png" alt="Avisforside" />
	<p>Foto næste side: I flere af landets aviser blev nyheden om de
		deporterede bragt til skræk og advarsel. Her på forsiden af Politiken.</p>
	</div>

</body>
</html>
